---
published: true
layout: post
title: New bike day
excerpt: Zaterdag 5 november 2016. Ik was rustig op weg naar huis na een bezoek bij een vriend in Boutersem. Nu ja, rustig. Google Maps - mijn aloude vriend - besloot, naar goede gewoonte als ik ten zuiden van Leuven fiets, me recht door de bossen te sturen. Met één voet uit het klikpedaal en aan het tempo van een auto op de Brusselse ring op een weekdag baande ik me een weg door het Leuvense hinterland. Waarom geen andere route zoeken, Bram? Omdat ik weiger rechtsomkeer te maken, daarom. Daarbij, met een racefiets een mountainbikeparcours volgen leek me een leuke afwisseling, neen? Neen.
---

## Vallen
Zaterdag 5 november 2016. Ik was rustig op weg naar huis na een bezoek bij een vriend in Boutersem. Nu ja, rustig. Google Maps - mijn aloude vriend - besloot, naar goede gewoonte als ik ten zuiden van Leuven fiets, me recht door de bossen te sturen. Met één voet uit het klikpedaal en aan het tempo van een auto op de Brusselse ring op een weekdag baande ik me een weg door het Leuvense hinterland. Waarom geen andere route zoeken, Bram? Omdat ik weiger rechtsomkeer te maken, daarom. Daarbij, met een racefiets een mountainbikeparcours volgen leek me een leuke afwisseling, neen? Neen.

Ik passeerde vlot Vertrijk, Bierbeek, Vaalbeek, Oud-Heverlee en Leefdaal en was op weg naar Moorsel waar ik - alsof de holle weg die ik net doorgereden was nog niet genoeg was - een kasseiweg opgestuurd werd. Ik haat kasseien. Soms twijfel ik of ik niet beter fietser in plaats van voetballer was geworden in mijn jeugdjaren. Dan denk aan de talrijke kasseistroken in België en berg ik die "droom" gauw weer op.

Maar goed, ik hobbel - ik zou hier graag “vlotjes” schrijven, maar dat is het nooit - over de kasseien tot ik plots iets hoor breken. Ik klik razendsnel uit mijn pedaal, maar het was al te laat. Mijn derailleur was afgebroken en in mijn achterwiel geslagen. Vallen was de enige optie, gelukkig zonder enige lichamelijke schade. Exit eerste racefiets.

## En weer opstaan
Goed nieuws, ik had nu een excuus om een nieuwe fiets te kopen. Eentje om nadien mijn toer door Europa mee aan te vangen. Spijtig genoeg verdronk ik meteen in de hoeveelheid informatie die op het net te vinden is. Ik leerde heel wat bij over fietsen in het algemeen, maar ik had geen idee met wat voor fiets ik nu best af was. Ik wilde er namelijk zowel pakweg de Ronde van Vlaanderen mee kunnen uitrijden - aan een degelijk tempo liefst - als grindpaadjes in Kroatië mee kunnen bedwingen. Had ik twee fietsen nodig?

Een anonieme internetter raadde me een gravelbike aan, een soort combinatie tussen een racefiets en een mountainbike, gemaakt om snel mee te rijden op geplaveide wegen en om vlot door grindpaadjes en, jawel, holle wegen te manoeuvreren. De verschillen met een racefiets:

- Aangepaste geometrie 
- Bredere banden
- Schijfremmen
- Ruimte voor een bagagerek

Om niet volledig weg te zinken in de overvloed aan informatie op het internet, besloot ik met mijn pas verworven kennis af te zakken naar een specialist ter zake. Mijn oog viel op [Jowan](http://www.jowan.be/ "Jowan - supporting cyclists since 1979"), een winkel in Kluisbergen. Achteraf gezien een uitstekende keuze, niet in het minst omdat de zoon van de eigenaar, ["de Velosoof"](https://joeriwannijn.wordpress.com/ "Joeri Wannijn - Life is a cycle."), een verwoed bikepacker bleek.

Daar aangekomen liet ik me eerst onderwerpen aan een bike fit - kwestie van deze keer met een volledig op maat gemaakte fiets de weg op te gaan.

Jowan bevestigde hetgeen mijn anonieme internetvriend zei: een gravelbike is de perfecte combinatie voor hetgeen ik van plan was te ondernemen. Ik probeerde nog te protesteren, want ik had eerder al gegeild - ja, gegeild - op een Cannondale racefiets. Of dat niet een optie was? Dat was het niet. Hoogstens mocht ik nog eens naar de crossfietsen (dat waar Sven Nys vaak op zit en niet z’n vrouw is) kijken, maar daar zat geen valabele optie bij.

Binnen mijn budget bleven er 2 fietsen over: de Specialized Diverge en de Eddy Merckx Strasbourg 71. De Merckx-collectie van 2017 was net binnen, waardoor deze laatste bestempeld werd als “oude” collectie (merk op, we waren nog steeds november 2016). Maakt mij allemaal niet uit, als ze daardoor 30% van de prijs afdoen. 

Long story short: ik ging naar huis met de Strasbourg 71. Zei ik trouwens dat er plaats was voor een bagagerek? Zoals je op de laatste foto kan zien, heb ik dat professioneel genegeerd. Ik heb geopteerd voor een "saddle pack" en een "handlebar pack", oftewel: een zak aan mijn zadel en een zak aan mijn stuur.

<div class="row">
<article class="6u 12u$(xsmall) work-item">
<a href="{{ site.github.url }}/images/posts/MS1.jpg" class="image fit thumb"><img src="{{ site.github.url }}/images/posts/MS1_small.jpg" alt="Merckx Strasbourg 71" /></a>
</article>
<article class="6u$ 12u$(xsmall) work-item">
<a href="{{ site.github.url }}/images/posts/MS6.jpg" class="image fit thumb"><img src="{{ site.github.url }}/images/posts/MS6_small.jpg" alt="Merckx Strasbourg 71" /></a>
</article>
<article class="6u 12u$(xsmall) work-item">
<a href="{{ site.github.url }}/images/posts/MS2.jpg" class="image fit thumb"><img src="{{ site.github.url }}/images/posts/MS2_small.jpg" alt="Merckx Strasbourg 71" /></a>
</article>
<article class="6u$ 12u$(xsmall) work-item">
<a href="{{ site.github.url }}/images/posts/MS3.jpg" class="image fit thumb"><img src="{{ site.github.url }}/images/posts/MS3_small.jpg" alt="Merckx Strasbourg 71" /></a>
</article>
<article class="6u 12u$(xsmall) work-item">
<a href="{{ site.github.url }}/images/posts/MS4.jpg" class="image fit thumb"><img src="{{ site.github.url }}/images/posts/MS4_small.jpg" alt="Merckx Strasbourg 71" /></a>
</article>
<article class="6u$ 12u$(xsmall) work-item">
<a href="{{ site.github.url }}/images/posts/MS7.jpg" class="image fit thumb"><img src="{{ site.github.url }}/images/posts/MS7_small.jpg" alt="Merckx Strasbourg 71" /></a>
</article>
</div>

tl;dr: My road bike broke down while riding on cobblestones, so I bought a gravelbike instead. Also, you missed a hilarious joke about Sven Nys. Make sure you ask me about it when I'm back. It's worth it.
