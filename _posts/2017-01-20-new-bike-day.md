---
published: true
layout: post
title:  "New bike day"
category: voorbereiding
---

Zaterdag 5 november 2016. Ik was rustig op weg naar huis na een bezoek bij een vriend in Boutersem. Nu ja, rustig. Google Maps - mijn aloude vriend - besloot, naar goede gewoonte als ik ten zuiden van Leuven fiets, me recht door de bossen te sturen. Met één voet uit het klikpedaal en tegen een tempo van gemiddeld 10 km/u baande ik me een weg door het Leuvense hinterland. Waarom geen andere route zoeken, Bram? Omdat ik weiger rechtsomkeer te maken, daarom. Daarbij, met een wegfiets een mountainbike parcours volgen leek me een leuke afwisseling.

Ik passeerde vlot Vertrijk, Bierbeek, Vaalbeek, Oud-Heverlee en Leefdaal en was op weg naar Moorsel (neen, niet Moortsel). Alsof de holle weg die ik net doorgereden was nog niet genoeg was, stuurde Google me een kasseiweg op. Ik haat kasseien. Soms twijfel ik of ik niet beter fietser in plaats van voetballer was geworden in mijn jeugdjaren. Dan denk terug ik aan kasseistroken en berg ik die "droom" gauw weer op.

Maar goed, ik hobbel - ik zou hier graag “vlotjes” typen, maar dat is het nooit - over de kasseien tot ik plots iets hoor breken. Ik klik razendsnel uit mijn pedaal, maar het was al te laat. Mijn derailleur was afgebroken en in mijn achterwiel geslagen. Vallen was de enige optie, gelukkig zonder enige lichamelijke schade. Exit eerste wegfiets. Quasi perte totale dan nog.

Goed nieuws, ik had nu een excuus om een nieuwe fiets te kopen. Eentje om nadien mijn toer door Europa mee aan te vangen. Spijtig genoeg verdronk ik meteen in de hoeveelheid informatie die op het net te vinden is. Ik leerde heel wat bij over fietsen in het algemeen, maar ik had geen idee met wat voor een fiets ik nu best af was. Ik wilde er namelijk zowel pakweg de Ronde van Vlaanderen mee kunnen uitrijden - aan een degelijk tempo liefst - als grindpaadjes in Kroatië mee kunnen bedwingen. Had ik misschien twee fietsen nodig? 

Een random internet-stranger raadde me een gravelbike aan, een soort combinatie tussen een wegfiets en een mountainbike, gemaakt om snel mee te rijden op geplaveide wegen en om vlot door grindpaadjes en, jawel, holle wegen te manoeuvreren. Wat heeft een gravelbike dat een wegfiets niet heeft:

- Iets bredere banden
- Schijfremmen
- Plaats voor een bagagerek

Om niet volledig weg te zinken in de overvloed aan informatie op het internet, besloot ik met mijn pas verworven kennis af te zakken naar een specialist ter zake. Mijn oog viel op [Jowan](http://www.jowan.be/ "Jowan - supporting cyclists since 1979"), een winkel in Kluisbergen. Achteraf gezien een uitstekende keuze, niet in het minst omdat de zoon van de eigenaar, ["de Velosoof"](https://joeriwannijn.wordpress.com/ "Joeri Wannijn - Life is a cycle."), een verwoed bikepacker bleek.

Daar aangekomen liet ik me eerst onderwerpen aan een bike fit - kwestie van deze keer een met een volledig op maat gemaakte fiets de weg op te gaan (de wegfiets was tweedehands en eerder een impulsaankoop omdat ik hem “mooi” vond - geen flauw idee dus of hij mijn maat was).

Jowan bevestigde hetgeen mijn anonieme internetvriend zei: een gravelbike is de perfecte combinatie voor hetgeen ik van plan was te ondernemen. Ik probeerde nog te protesteren, want ik had eerder al gegeild (ja, gegeild) op een Cannondale wegfiets. Of dat niet toch een optie was? Dat was het dus niet. Hoogstens mocht ik nog eens naar de crossbikes (dat waar Sven Nys vaak op zit en niet z’n vrouw is) kijken, maar daar zat niets interessant tussen.

Bon, binnen mijn budget bleven er 2 fietsen over: de Specialized Diverge en de Eddy Merckx Strasbourg 71. De Merckx-collectie van 2017 was net binnen, waardoor deze laatste bestempeld werd als behorende tot de “oude” collectie (die van 2016, terwijl het november 2016 was). Maakt mij allemaal niet uit, als ze daardoor blijkbaar 30% van de prijs afdoen. 

Long story short: ik fiets met een Eddy Merckx Strasbourg 71. Ik zei trouwens dat er plaats was voor een bagagerek. Wat doet een beredeneerd mens met die informatie? Negeren. Op de foto kan je zien dat ik geopteerd heb voor een "saddle pack" en een "handlebar pack": een zak aan mijn zadel en een zak aan mijn stuur.

![Eddy Merckx Strasbourg 71]({{site.baseurl}}/emstrasbourg.jpg)

tl;dr: I fell off my road bike and broke it. I bought a gravelbike instead.
